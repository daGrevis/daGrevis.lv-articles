# 2012. atskats

Šodien ir pēdējā diena 2012. gadā. Daudz kas ir piedzīvots un sasniegts! Centīšos apkopot galvenās lietas, jo, esmu drošs, ka šo pārlasīt pēc vairākiem gadiem liks pasmaidīt... Vismaz tā cilvēki runā. :)

Viss sākās no tā, kad «ar siekalām uz lūpām» aizstāvēju savu toreizējo viedokli PHP.lv forumā. Diskusija bija standarta manierē: PHP pret X un kāpēc tavs viedoklis _sux_. To pamanīja kāds Pythonista un piedāvāja man jaunu darbu. Sākumā baidījos, jo PHP valodu nomainīja Python valoda — kkas jauns un man nebijis! Tomēr beigās mani pierunāja, es saņēmos un **nomainīju darbu, ķļuvu par Python programmētāju**! Pareizs lēmums, nenožēloju. :)

Linux izmantoju jau vairāk nekā gadu, bet gada sākumā **pārgāju uz Arch Linux**! Traka, traka distra — viss ir jādara pašam, nekas neiet, kamēr neesi pats sataisījis, un, godīgi sakot, nav arī kam iet — viss pašam ir jāinstalē! Bet tāda arī ir galvenā doma — tas iemāca to izdarīt!

Oktobrī vai novembrī pirmo reizi **biju uz mītapu jeb tikšanos ar līdzīgi domājošajiem**. Tas, manā gadījumā, bija #pythonlv mītaps. Viena lieta ir sēdēt HN un lasīt, bet pavisam cita — komunicēt ar cilvēkiem dzīvē. Es esmu jau apmeklējis divus mītapus un ar nepacietību gaidu trešo mītapu, kur, iespējams, es varētu pastāstīt kko par Vim!

Pirms mēneša vai diviem **nopirku savu personīgo laptopu** par lielām naudiņām (600 Ls). Varbūt jocīgi, bet tas bija man pirmais laptops mūžā! Datoriņš labs; iesaku visiem, kuri meklē! Modelis: _Dell Inspiron 15R SE_.

Man liekas, ka **šis blogs** man jau ir gadiem... tomēr izrādās, ka tas ir tapis tikai pirms deviņiem mēnešiem. Varu pačukstēt, ka jaunā versija, kura ir veidota uz Python un kurai ir jauns dizainiņš, ir ļoti tuvu (visam procesam, kā vienmēr, varam sekot līdz GitHub).

Šī gada septembra mēnesī **man palika 18 gadi**! Esmu pilngadīgs, beidzot! Arīdzan, esmu uzsācis **dzīvot kopā ar savu meiteni** mūsu dzīvoklītī... un, mums nesen **apritēja gadiņš**!

Beigu beigās vēl tas, ka esmu nopietni **pievērsies pankam**. Varbūt ne tik ļoti kā izskatam vai kopīgai dzeršanai, bet vairāk mūzikai un filozofijai!

**Novēlu vēl labāku 2013.!**