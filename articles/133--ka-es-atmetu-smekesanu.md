# Kā es atmetu smēķēšanu

Es smēķēju jau gadiem. Varētu būt pagājuši jau pieci vai seši gadi, kopš es
pirmo reizi pamēģināju cigareti. Un jau kādus četrus es smēķēju regulāri. Dienā
aizgāja ap paciņai un, pēc aprēķiniem, smēķējot Marlboro, mēnesī aizgāja ap
65 Ls. Nerunāsim par smaku un kaitējumu veslībai...

Tā pamēģināsana sākās nevainīgi — ar brālēnu. Tad skolā, ar klasesbiedriem pēc
stundām. Pavisam nemanot, tu smēķē jau ikdienā. Pats smieklīgākais ir tas, ka
tu saproti, ka tas ir slikti, bet no otras puses tev ir _it kā_ vienalga, jo
tev tas vienkārši patīk un tu nevari to izbeigt.

Pateicoties Andrim, manam kolēģim, katru dienu nācās klausīties to, kas tas ir
slikti, to, ka nav iemesla to darīt, un to, ka vienkārši jāatmet. Oi, kā «tas
krita uz nerviem»! Es saprotu to visu un gribu atmest, bet vēlāk. Ne tagad...
Tā nu es turpināju un jutos tizli.

Beigu beigās es saņēmos un izdomāju plānu. Plāns bija, ka es atmetu «cigarešu
patēriņu» līdz piecām dienā, un tad, katru nedēļu, šo skaitu samazinu par
vienu, līdz nesmēķēju. Doma bija, ka tas būs daudz vieglāk un patīkamāk.
Gandrīz vai, to nejūtos, es atmetīšu!

Apmēram pēc pusotras nedēļas, es vairāk to nespēju izturēt! Nepārtrauktā
skatīšanās uz pulksteni, domāšana par nolādēto cigareti un «galvā iedošana» no
nikotīna pēc stundu nesmēķēšanas mani padarīja vienkārši traku! Tad nu sekoja
piektdiena ar alkoholu un es salūzu. Cik atceros, stundu laikā izsmēķēju paciņu!

Pēc nedēļām, kad veiksmīgi biju padevies cigaretēm, bija norunāta
«saskriešanās» ar [Lauri](https://twitter.com/lauriswtf), veco bosu, tāpatās —
uz aliņu! Runājām un «disusija panesās» par smēķēšanu. Izrādās, ka viņs atmeta
smēķēšanu atmetot. Viņš vienkārši beidza smēķēt. Plāns — nesmēķēt!

Pirms mēneša, tieši pirms [PHP prezentācijas](http://dagrevis.lv/blog/129/mana-prezentacija-php-mitapa/),
es saslimu. Tiem, kas nezina, — slimojot smēķēt gribas mazāk. Vai nav lielisks
laiks kad atmest? :) Tā nu sarijos Ibumetin, novadīju mītapu, izsmēķēju savas
pēdējās cigaretes un beidzot atmetu. Un tas nebija tik grūti!

Sākumā smēķēt gribējās ļoti, ļoti! Tad, ar dienām, ar vien mazāk un mazāk. Lēnā
garā apradu ar domu, ka vairs nesmēķēju un ka to man vairs nevajag. Visgrūtāk,
personīgi, bija gaidot transportu, uztraucoties vai pēc laba darba. Tagad, pēc
mēneša, esmu pieradis!

Nevaru teikt, ka vairs nekad nesmēķēšu necik! Uzmēķēju _occasionally_, ja ir
iemesls. Tas, protams, nenozīmē, ka tagad katra un jebkura diena ir iemeslu
pilna! Kopumā prieks, ka šajā mēnesī esmu nopircis tikai vienu mazo paciņu! :)