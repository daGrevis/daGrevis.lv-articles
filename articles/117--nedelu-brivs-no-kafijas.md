# Nedēļu brīvs no kafijas

Veselu nedēļu esmu brīvs no jebkāda kofeīna: ne kafija, ne kola vai enerģijas dzēriens, nekas! Man tas ir kaut kas, jo kafija ir mana standarta dienas sastāvdaļa! Lielā krūze no rīta, varbūt kāds kakao pēc pusdienām, un, ja gribas, kola vai enerģijas dzēriens pēc darba. Tad nu lūk izdomāju «nedaudz piebremzēt» un paskatīties kā ķermenis reaģē.

![Come to the dark side, we have a coffee.](http://i.imgur.com/r2XSjln.jpg)

(no [Tumblr](http://www.tumblr.com/))

### Pirmā diena

Viss beidzās ar to, ka pirms nedēļas izdzēru savu rīta kafiju un nosolījos sev nedzert to veselu nedēļu. Vēlāk devos uz kino, un automātiski biju jau nopircis sev kolu — lūk tas ir pieradums!

Kolu nedzēru.

### Otrā diena

Nākamajā dienā pulksten vienos mana galva jau «plīsa pušu»! Zvēru, ka tā mana galva nekad, nekad nebija sāpējusi! Nevarēju koncentrēties it nekam un ap četriem jau devos prom no darba. Man bija tik slikti, ka apsvēru vienkārši izsaukt taksi!

Kad beizot biju mājās, uzreiz aizmigu un nogulēju 14 h.

### Pārējā nedēļa

Pēc izgulēšanās, vairs galva nav sāpējusi. Uzskatu, ka tas pierāda, kādu ietekmi kofeīns bija atstājis uz manu miegu.

Droši es varu teikt, ka bez kafijas mans miegs ir daudz patīkamāks. Es parasti gāju gulēt ap diviem, bet tagad — ap pusnakti! Kopējās sajūtas ir labas; nav tā, ka esmu zombijs, kas visu dienu nav pamodies. Vienīgais, varbūt ir cietusi apņēmība — ir grūtāk uzsākt darbus.

### Kas tālāk?

Es neesmu plānojis atteikties no kafijas vispārīgi — joprojām to lietošu, bet mazāk. Tieši tagad man blakus stāv maza krūzīte ar kafiju, kuru tūlīt pat sākšu baudīt! :)