# Kā ieguvu «baltās tiesības»

Es šeit daudz rakstu par programmēšanu un saistītām lietām, kas ļoti daudziem
neko neizsaka. Tieciet vai nē, bet nesēžu 24/7 pie datora un man arī ir dzīve!
Tad nu, pārmaiņas pēc, uzrakstīšu nedaudz kko ārpus parastās bloga tēmas.
Šoreiz par «baltajām tiesībām».

Esmu jau diezgan liels (astoņpadsmit gadi) un ir pēdējais laiks, lai sāktu
domāt par braukšanas tiesībām. Citi to dara agrāk, bet es agrāk ļoti
programmēju un tam pavisam nesanāca laiks. :)

P.S. Tagad arī ļoti programmēju, bet laiku vienmēr var atrast.

Izdomāju, ka jāsāk bez autoskolas līdz brīdim, kad saprotu kā mašīnu iedarbināt
un vadīt vismaz blondīnes līmenī. Nedaudz pabraukājos pa neapdzīvotu vietu, ar
cilvēku blakus, kas cenšas izskaidrot atšķirību starp gāzi un sajūgu, bet tas
tomēr nav legāli un ir nepieciešamas, tā sauktās, «baltās tiesības».

Lai iegūtu «baltās tiesības», viss, kas ir jādara, ir jādabū izziņa no ārsta par
to, ka neesi narkomāns vai sists galvā, plus, jāsamaksā 4.33 Ls (lai būtu
precīzi). Tad vienkārši ir jādodas uz CSDD un jāsaņem apliecība.

Tad nu es zvanu ģimenes ārstei un stāstu, ka man vajag medicīnas izziņu.
Viņa bija diezgan izbrīnīta, bet tomēr man kkādu papīru beigās izrakstīja. Tad
nu dodos uz CSDD un dodu izziņu. Kā jau man likās, rakstītais papīrīts nekam
neder.

Tajā brīdī man palika divas izvēles — vai nu doties pie cita ārsta, kurš drīkst
šāda tipa izziņu izrakstīt, vai nu šo procedūru veikt te pat, CSDD, kas
maksātu 25 Ls. Izvēlējos ātrāko, tomēr dārgāko, variantu.

Tur pat aizpildīju anketu, apstiprinot, ka neesmu narkomāns un ķeksējot ķekšus,
ka nelietoju alkoholu katru dienu, plus, no rīta «nelāpos pēc smagas nakts».
Tad parunājos ar psihologiem, pārbaudīju redzi, asinsspiedienu, un atkal
parunājos ar ārstiem.

Beigu beigās, viss kas man atlika, bija nofočēties un man ir «baltās tiesības»!
Tagad jāmeklē «M burtu» uzlīmes un varēšu mācīties, ievērojot likumu.

[![«Baltās tiesības»](http://i.imgur.com/6IriwYK.jpg)](http://i.imgur.com/6IriwYK.jpg.jpg "«Baltās tiesības»")

Tālāk laikam jāiestājas autoskolā. Kuru man labāk izvēlēties? :)

***

Daži hinti, ja kādam šis vēl priekšā:

* CSDD Rīgā ir sasniedzams ar desmito tramvaju, braucot līdz Stērstu iela/CSDD,
* Ar izziņu no ārsta tas viss aizņems pusstundu, bet savādāk, kā man, stundu,
* Cena, kā minēju, ir 4.33 Ls (ja nav nepieciešama izziņa no CSDD, kas maksā 25 Ls),
* Nav jāmāk vadīt auto vai jābūt autoskolā, lai saņemtu apliecību (paldies, [Tviter](https://twitter.com/daGrevis/status/354174194080157696)!);

Vairāk info [CSDD mājaslapā](http://www.csdd.lv/lat/vad_kva/vaditaja_apliecibas_sanemsana/brauksanas_macibu_atlauja/).