# Piecdesmit nokrāsas sarkanajai krāsai

Sēžot pie datora, acis nogurst. Tas ir fakts. It īpaši, ja esi programmētājs,
dizaineris, vai jebkurš cits, kurš to dara ilgi — desmit vai vēl vairāk stundas
dienā. Nesen uzdūros uz appas, kas palīdz šo problēmu, savā ziņā, risināt!

> [Redshift](http://jonls.dk/redshift/) adjusts the color temperature of your
> screen according to your surroundings. This may help your eyes hurt less if
> you are working in front of the screen at night.

Viss arī ir tik vienkārši, kā augstāk minēts. Palaid programmiņu, pasaki, kur
atrodies, savas koordinātes, un tā, fonā, atkarībā no tā, ārā ir gaišs vai
tumšs, padarīs ekrānu maigi sarkanāku.

Sarkanā krāsa, attiecīgi, tik ļoti, tā teikt, “nespiedīs uz tavām acīm“, kad
tas nav vajadzīgs (nakts), bet, kad ir (diena), vienkārši liks mieru un nedarīs
neko. Sākumā likās ļoti nepierasti, jo viss ir sarkanīgs un nedaudz blāvāks
nekā parasti. It īpaši tas ir pamanāms “ar kolēģa acīm“, kurš, skatījies
zilajā, kodīgajā monitorā, pametis acis uz tavējo. Tomēr tas sarkanums ir tikai
no agriem rītiem un, tagad jau, ne-tik-ļoti-vēliem vakariem. Visu atsver tas,
ka acis nav sakairinātas, nogurdinātas un sāpīgas.

Pēc pieredzes, tagad jau kādu desmito stundu sēžu pie saviem monitoriem, bet
acis kā negrib nogurt un atteikties, tā negrib. Šādi turpinot, protams,
neizmirstot par regulāru kafiju, varētu turpināt vēl desmit un pat tad, domāju,
acis nebūtu tā lieta, kāpēc ietu prom no datora. Kā Tvitterī bieži saka:
“Lieliski!“. :)

Tagad būs nedaudz jāapbēdina Windows un OS X lietotāji, jo šī lieliskā
programma ir tikai Linux lietotājiem. Taču, ir alternatīvas, kuru doma ir tāda
pati. Par piemēru varu minēt [f.lux](http://justgetflux.com/). Šī alternatīva
strādā uz visām sistēmām, ieskaitot iPhone/iPad, bet, diemžēl, apdalot Android.
Nelietoju to, jo, pirmo reizi to palaižot, bija problēmu ar sekondāro monitoru,
bet, ļoti iespējams, man nepaveicās un to viegli var risināt.

Par Redshift uzstādīšanu — viss ir ļoti vienkārši! Ir jāatver terminālis un
jāieraksta `redshift -l x:y`, kur `x` un `y` ir tavas koordinātes, pirms tam to
ieinstalējot ar savas distro pakotņu menedžeri. Tālāk varam ieslēgt/izslēgt ar
`pkill -USR1 redshift`. Tiem, kas nav tik lielos draugos ar termināli, ir
iespēja to visu darīt izmantojot GUI — nosaukums programmai būs `gtk-redshift`.
Vēl vēlos pieminēt, ka [programma ir OSS](https://code.launchpad.net/redshift),
kas, vismaz man, ir patīkams pluss.

Joka pēc, izslēdzu Redshift uz mirklīti. Miniet kuram asaro acis? :)

Bez Redshift (pirms):

[![Bez Redshift](http://i.imgur.com/V5A0LIy.jpg)](http://i.imgur.com/V5A0LIy.jpg)

Ar Redshift (pēc):

[![Ar Redshift](http://i.imgur.com/K55EEkt.jpg)](http://i.imgur.com/K55EEkt.jpg)